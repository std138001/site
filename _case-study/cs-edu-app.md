## Υποστήριξη μαθητών με ειδικές εκπαιδευτικές ανάγκες με τη βοήθεια συσκευών iOS.

Οι μαθητές που χρειάζονται ειδική εκπαίδευση συχνά δυσκολεύονται στο να αναπτύξουν γνωστικές ικανότητες και κατ’ επέκταση να αποκτήσουν νέα γνώση. Μέσα από την ανάπτυξη ειδικά διαμορφωμένων εφαρμογών για συσκευές iOS, η εκπαίδευση τους, μπορεί να γίνει πιο διασκεδαστική και παράλληλα δημιουργική. Την ίδια στιγμή παρατηρείται στους μαθητές βελτιωμένη συμπεριφορά και καλύτερη αλληλεπίδραση με το περιβάλλον. Ωστόσο οι μαθητές δεν αντιμετωπίζουν όλοι την ίδια πάθηση, ή το ίδιο σύνδρομο και αυτό τους καθιστά ένα σύνολο με ιδιαίτερη ετερογένεια και ποικίλες δεξιότητες, ικανότητες και μαθησιακές ανάγκες. Η σχεδίαση τέτοιων εφαρμογών πρέπει να λαμβάνει υπόψη κάποιες ιδιαίτερες απαιτήσεις όπως:

* Να είναι προσβάσιμη σε όλους. Μια εκπαιδευτική εφαρμογή, πρέπει να είναι εύκολη στη χρήση και να έχει ευδιάκριτο μαθησιακό στόχο / σκοπό.
* Να είναι προσαρμοσμένη στις ανάγκες των μαθητών. Ο εκπαιδευτικός θα πρέπει να έχει τη δυνατότητα να προσαρμόσει το περιεχόμενο του προσφερόμενου ψηφιακού μαθήματος.
* Να λειτουργεί σε φορητές συσκευές. Μια εφαρμογή μπορεί να έχει καλύτερο αποτέλεσμα όταν μπορεί να χρησιμοποιηθεί σε διάφορες τοποθεσίες όπως είναι το σχολείο, το σπίτι, το πάρκο κλπ.

Εκτός από τις παραπάνω σημαντικές σχεδιαστικές απαιτήσεις, μια εκπαιδευτική εφαρμογή θα πρέπει να τραβάει τη προσοχή του μαθητή, να δίνει δημιουργικές δυνατότητες αλλά και να παρέχει εναλλακτικούς τρόπους διάδρασης ώστε να μπορεί να χρησιμοποιηθεί από μαθητές με προβλήματα όρασης, ακοής κλπ. Οι συσκευές της Apple, iPhone και IPad αλλά και το iPod touch έχουν μια σειρά από χαρακτηριστικά όπως:

* Ευκολία στην πλοήγηση στο περιβάλλον, εκτελώντας απλές φυσικές κινήσεις με τα δάχτυλα.
* Σχεδίαση συσκευής. Οι συσκευές τις Apple έχουν μόνο ένα κουμπί το οποίο επιτρέπει την έξοδο από μια εφαρμογή, κάνοντας τη χρήση τους ακόμα πιο εύκολη. Μετά το 2018 οι περισσότερες συσκευές της Apple, δεν έχουν φυσικά πλήκτρα. Η πλοήγηση γίνεται μόνο με χειρονομίες. Παρέχουν επίσης συσκευή GPS όπου μπορεί να βοηθήσει σε εφαρμογές οι οποίες θα σχετίζονται με τοποθεσίες αλλά και επιταχυνσιόμετρο (accelerometer) όπου μπορεί να αντιληφθεί την κίνηση (πχ περιστροφή) της συσκευής.
* Παρέχουν δυνατότητες προσβασιμότητας, όπου επιτρέπουν τη προσαρμογή της συσκευής στις ανάγκες του κάθε μαθητή.
* Συνδεσιμότητα: Δυνατότητα δημιουργίας ad-hoc Bluetooth ή wifi δικτύου ώστε να υπάρχει η δυνατότητα για συνεργασία με άλλες συσκευές.

Αυτό τις καθιστά κατάλληλες για τη δημιουργία εκπαιδευτικών εφαρμογών, χωρίς αυτό να σημαίνει πως οι φορητές συσκευές με λειτουργικό Android δεν θα ήταν εξίσου κατάλληλες.

Η χρήση εκπαιδευτικών εφαρμογών μπορεί να αναπτύξει τις βασικές ικανότητες του μαθητή όπως την αντίληψη, την απομνημόνευση, την προσοχή, αλλά και να βελτιώσει την ανάγνωση, τη γραφή και σε κάποιες περιπτώσεις και την κινητική ικανότητα. Μπορεί να προσαρμοστεί στις ανάγκες κάθε μαθητή, αλλά και σε κάθε θεματική ενότητα, αλλάζοντας το περιεχόμενο και τον σκοπό του μαθήματος. Μπορεί να βελτιώσει την επικοινωνία μέσα στη τάξη με τη χρήση ενός AAC (Augmentative and Alternative Communication) συστήματος, καθώς παρέχει εναλλακτικό τρόπο συχνά επαυξημένο, ώστε να βοηθήσει μαθητές που αντιμετωπίζουν προβλήματα ομιλίας. Τέλος υπάρχει η δυνατότητα χρήσης σε οποιονδήποτε χώρο, οποιαδήποτε ώρα, δίνοντας τη δυνατότητα στους μαθητές να μεταφέρουν τη μαθησιακή διαδικασία από το σχολείο στο σπίτι αλλά και σε οποιαδήποτε άλλη ομάδα υποστήριξης. 

Η περίπτωση χρήσης που παρουσιάστηκε βασίζεται στο άρθρο Mobile learning technology based on iOS devices to support students with special education needs των Alvaro Fernandez-Lopez et al.[1]

### Βιβλιογραφικές Αναφορές
[1] Fernández-López, Á., Rodríguez-Fórtiz, M. J., Rodríguez-Almendros, M. L., & Martínez-Segura, M. J. (2013). Mobile learning technology based on iOS devices to support students with special education needs. Computers and Education, 61, 77-90. doi:10.1016/j.compedu.2012.09.014
